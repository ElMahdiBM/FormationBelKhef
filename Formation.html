
<!DOCTYPE html>
<html>
<head>
<title>FORMATION BELKHEF</title>
</head>
<body>

<h1>FORMATION BELKHEF </h1>
<h2> مقالات </h2>
<h3> : النعاس </h3>
 
<P>
 . بزاف ديال الناس ماكيعرفوش بلي النعاس واحد الجانب مهم بزاف فالحياة ديالنا، فالنعاس عندو واحد التأثير مباشر على السلامة العقلية والجسدية ديالنا ، وفاش مكتنعسش مزيان كتنوض مخربق وعيان ، وكتلقا الوزن ديالك مبدل وماكتفهمش شنو واقع ليك ، فهاد المقال غاتفهم بزاف ديال المعلومات على النعاس
              </p>

<p>  علاش ماكانقدرش نعس ؟ </p>

<p>    .أولا خاصك تعرف بلي الناس كايختالفو ، فكاين لي  كايكون أكثر نشاط في الصباح ، وكاين لي كايكون أكثر نشاط في الليل ، والسبب ديال هادشي هو واحد النظام كايكون فالجسم ديالنا ،ولي كايتسما الساعة البيولوجية ، هاد الساعة البيولوجية كاتكون فالدماغ ، وهاد الساعة هي لي كاتشد لينا الريكلاج الداخلي ديالنا، يعني فاش كايجي الوقت ديال النعاس لي مولف كتنعس فيه ، كاتحس بلي الجسم ديالك بدا كايعيا ، وبدا كايوجد راسو باش يدخل في المرحلة ديال النعاس، وملي كايجي الوقت لي مولف كتنوض تنعس فيه ، كتنوض بلاما تحتاج دير شي منبه باش يفكرك ولا شي حاجة، وداكشي علاش ملي كاتولف تنوض فشي ساعة بالمنبه لمدة طويلة في نفس الوقت كتبقى تنوض وخا تحيد المنبه، وهاد الساعة البيولوجية عندها واحد الدور مهم في إفراز الهرمونات ، وعندها دور آخر مهم أنها كاتخلي القلب والدماغ والرئة يخدمو بواحد الشكل متناسق بزاف ، باش الجسم ديالك يكون واجد باش ينعس، فمثلا الدماغ كايجي ويبقا يهبط ليه النشاط ديالو، داكشي علاش ردود الأفعال كتبدا تنقص ملي كاتبغي تنعس ، وحتا درجة الحرارة ديال الجسم كتبدا تهبط حيت الدماغ كاتخصو واحد الدرجة ديال الحرارة ناقصا شويا ( تقريبا من درجة تال 2درجات ) ، هادشي علاش كايجيك النعاس ساهل ملي كايكون الجو بارد على ايلا كان الجو سخون كتبقى تقلب فبلاصك شحال عاد كاتنعس ، وحتى القلب كايهبط الضغط الدموي فالجسم ديالك باش تقدر تنعس ، هادشي علاش الناس لي عندهم الضغط الدموي طالع كايجهوم صعيب ينعسو ، خصوصا ملي كايكون عندهم طالع بزاف، وحتى قلة النعاس يمكن ليها طلع الضغط فالجسم ديالك، حيت هادشي مرتابط، فملي كايكون الضغط طالع مكايجيكش النعاس ، وفاش كاتكون مكتنعسش مزيان كايطلع لي الضغط،  هنا غايطيح ليك فبالك بلي الساعة البيولوجية هي لي كاتحكم فهادشي كامل ، والإنسان كايتزاد بيها ومايمكليهش يبدلها ، ولكن هادي غي إشاعة لي كايتيقوها بزاف ديال الناس، حيت راه ماشي الساعة البيولوجية لي كاتحتم ليك النظام لي غادي تعيش بيه ، بل أن النظام لي كاتعيش بيه هو لي كايعاون ديك الساعة البيولوجية أنها تكاد ، حيت هي غي كاتقيد داكشي لي كادير نتا وسط النهار ، فوقاش كاتنعس فوقاش كاتفيق ، وكتحاول تكاد ليك الجسم ديالك بالتوافق ديال هادشي، حيت هي مكتكادش ليك غي فوقاش تنعس وفوقاش تفيق ، بل هي كاتكاد ليك امتى غادي يتفرزو الهرمونات ، وكتحاول تشوفك نتا امتى كاتنعس وامتى كاتفيق باش تحاول تكاد ليك الهرمونات على حساب الدورة ديالو ديال النهار، والخبر لي مزيان هو أن هاد الساعة البيولوجية كايمكن ليها تكاد ، وخا تكون مولف من الصغر ديالك تنعس بالنهار وتفيق بالليل، فاكايمكن ليك تكاد هاد الساعة ايلا بغيتي، غير هي كتاخد شويا ديال الوقت على حساب شحال نتا بقيتي فداك الوضع ، فالأغلبية كتاخد بين 3 ديال الأيام تال 3 دال السيمانات باش تكاد الساعة البيولوجية، ولكن هادشي كايبقى على حساب شحال المدة ونتا مخربق النظام ديال النعاس ديالك
 </p>

</body>
</html>
